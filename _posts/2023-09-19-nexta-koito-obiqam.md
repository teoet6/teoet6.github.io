Списъкът е неизчерпателен и не е в определен ред. Пиша го за да се разсея от лоши мисли.

Обичам как силният вятър свири в ушите ми и гали лицето ми.\
Обичам как кара листата на дърветата да треперят между сенчести и осветени.\
Обичам да пускам хвърчило и да усещам силата на вятъра върху ръцете си.\
Обичам ягоди.\
Обичам да спирам и да помирисвам цветята които виждам на улицата.\
Обичам да гледам облаците и да ги оприличавам на различни предмети.\
Обичам да ловя риба.\
Обичам как вълните в езерото ме карат да се чувствам сякаш земята на която седя се движи по него.\
Обичам да ходя на битпазара.\
Обичам картината, която си купих от там за пет лева.\
Обичам Крис, който ми помогна да я занеса до нас.\
Обичам как се чувствам след като съм се раздал на лостовете.\
Обичам как студената вода стичаща се по тялото ми ме изпълва с живот.\
Обичам България.\
Обичам как планината изглежда безкрайна когато съм в нея.\
Обичам да храня врабчетата.\
Мразя като гълъбите им откраднат храната.\
Обичам кебапчета с лютеница или с горчица.\
Обичам мама.\
Обичам тате.\
Обичам Мая.\
Обичам баба си Тотка.\
Обичам баба си Руми.\
Обичам чичо си.\
Обичам да гледам нощното небе, лишено от изкуствена светлина.\
Обичам да търся и откривам съзвездията по него.\
Обичам домати.\
Обичам вълнистото море.\
Обичам да скачам с вълните и да плувам с тях.\
Обичам да се гмуркам и да видя къде ще ме отведе течението им.\
Обичам да се гмуркам, да хващам хората за краката, и да ги издърпвам в морето, за да се гмурнат и те.\
Обичам снега.\
Обичам как оцветява всичко в прелестно бяло.\
Обичам да се возя в колата.\
Обичам да се държа за покрива ѝ, вместо за ръкохватката.\
Обичам да троля.\
Обичам, например, като ходя до тоалетна в даскало, демонстративно да си закопчавам колана, чак като влезна в класната стая.\
Обичам състезанията.\
Обичам да се возя с влака на път към състезание.\
Обичам да ходя по хотелските стаи на моите приятели и познати и да ги питам какво правят и в коя стая е купонът.\
Обичам самите купони по състезанията.\
Обичам балони.\
Обичам алкохол.\
Обичам Бог.\
Обичам да живея.\
Обичам да сънувам.\
Обичам като осъзная, че сънувам и си правя каквото си искам.\
Обичам Наско.\
Обичам да изпитвам силни емоции.\
Обичам да съм влюбен.\
Обичам да съм гневен.\
Обичам да съм развълнуван.\
Обичам да ми е мирна душата.\
Обичам да се разхождам.\
Обичам да си седя на някакви пейки.\
Обичам как пеят птиците.\
Обичам Аглая.\
Обичам я до себе си.\
Обичам малко да я правя на луда.\
Обичам като тя малко ме прави на луд.\
Обичам да ѝ говоря глупости.\
Обичам да ѝ говоря сериозни неща.\
Обичам прегръдките.\
Обичам целувките.\
Обичам и друго.\
Обичам група Контрол.\
Обичам да крещя.\
Обичам да кихам много силно.\
Обичам нелепи ситуации.\
Обичам да се правя, на чичко на селски събор, и да бръщолевя глупости.\
Обичам яйца, особено бъркани с мляко.\
Обичам вода.\
Обичам изгрева.\
Обичам залеза.\
Обичам халва, особено с масло.\
Обичам да решавам някакви главоблъсканици.\
Обичам да програмирам.\
Обичам да играя Исак, въпреки че много губя.\
Обичам всичките си приятели, които не съм споменал поименно.\
Обичам soundcloud.\
Обичам мемета, или както е етимологически правилно да се наричат - меми.\
Обичам как на първи март си връзваме мартеници.\
Обичам как на втори юни седим мирно.\
Обичам да спя.

Лека нощ!
