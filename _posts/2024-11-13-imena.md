преди двеста години някой въртял четката
и ти сега си Бояджиев
не е така

някой знае ли какво е воденица?
за какво служи тя?
може ли да си Воденичаров?

на новите хора им трябват нови фамилии

аз смятам да бъда Компютрев
	голямо семейство ще имам тогава

ще ям при братя Дюнерджиеви
	и златна фамилия ще бъде това

тока да оправя Електричаров, не Грънчаров
от стълби да ни пази Асансьорев, а не Колев

и веднага ще узнаеш
стига да се запознаеш
кой какъв човек е
и кой какво работи --
	Тиктоков
	Барманев
	Гловoв
	Охранев
	Машинков
	Криптов
	Дропшипов
	Свирков

Дилърови ще мразят Свиневи

това може да е този свят
, но хората не кръщават
децата си по занаят
, а верни остават
	на тъпите си имена
