На този свят има всякакви системи от хора. Такива например са фирмите, семействата, приятелските
групи, градовете и т.н. Често тези системи не напускат границите на една държава, но съществуват и
международни системи от хора. Примери за международни системи от хора са Европейският съюз,
Макдоналдс, ФИФА и др. Наличието на такива международни системи може да се нарече _глобализъм_, а
реакцията към тях _противоглобализъм_.

Статията е писана за задача по гражданско образование.

Това определение е твърде обширно. Добре е да се разгледат няколко вида глобални системи.

## Международна икономика

Добре известно е на всеки, който пазарува, че понятието _наша_ икономика е безсмислено.
Колите са немски, телефоните са китайски, доматите са полски пр.
По същия начин понятието _тяхна_ икономика е безсмислено. Колите са немски, но с чипове от
Тайван; телефоните са китайски, но са проектирани в Щатите; Доматите са полски но отгледани с немска
техника... Описаната по този начин система, въпреки че е глобална, звучи съставена от локални части:
**полска** фирма за домати купува **немска** техника. В този смисъл икономически глобализъм е
имало дори в бронзовата епоха, когато международна търговия е имало и то в не малки размери.

![Международна търговия в бронзовата епоха](/assets/mejdunarodna-twrgoviya-bronzova-epoha.png)

## Международни фирми

Днешният икономически глобализъм е много по-силен от гореописания. Самите фирми са международни - със
служители, власт и клиенти в множество държави. Нестле примерно има над 2 000 марки които оперират в 186
държави. Почти всичко в живота ни се създава от такива международни фирми - Ако вие си говорите по
телефона, карате кола, гледате новини, ядете, то със сигурност използвате услуга на международна фирма.
Вие си мислите, че не ви харесва да пиете Ариана и затова пиете Загорка, но във всички случаи
пиете бира, собственост на Хайнекен.

В известен смисъл тези огромни международни фирми имат власт върху нашия бит. Въпреки че на всички
обичаме да имаме телефони и да караме коли е естествено да се питаме дали е добре това да се
случва чрез такива властни фирми. Истина е, че те често злоупотребяват с властта си и е истина че
като купуваме техни продукти ние ги храним. Бивайки толкова големи и силни те практически нямат
конкуренция - ние имаме ли избор освен да ги храним? Повечето хора интуитивно знаят, че има нещо
грешно в така устроената система но сами нищо не могат да направят. Може би е работа на държавите да
се опитат да обуздаят тези фирми, но, тъй като те са международни, една държава сама не може да се
справи. Трябва самите държави да са съюзени в международни управления.

## Международни управления

Международните управления не са идея а факт. Има международни съдилища, закони, изпълнители. Ние
самите, живеейки в Европейския съюз, сме потърпевши на всичко добро и лошо произлизащо от такова
международно управление. Европейският съюз няколко пъти наказва фирми злоупотребяващи с власт.
Естествено тези институции, които имат силата да наказват лошите имат и силата да са дори по-лоши.
В нашето общество е спорно е дали всъщност Европейският повече пречи или повече помага на хората.
В моята глава също тази тема е спорна, затова аз ще се въздържа да пиша по нея...

## Международна култура

Културата винаги се е влияла от съседните и предишните ѝ. Герои, приказки, музика, инструменти и
всичко друго, което е културно винаги е било повлияно от други народи. Днес комуникациите, главно интернет,
позволяват на културата да бъде международна. Естествено, развитието на международната култура забавя
и дори обръща развитието на националната такава. Добре известно е на всички, че специално
българската култура е в почти никакво състояние. Културата не се развива от само себе си - днес с
нейното развитие се занимават множество фирми, например звукозаписните. Идеята фирми да управляват
културата е доста неприятна - хора, които целят само да изкарат пари, могат ли да създадат
стойностна култура? Моето мнение е, че те могат да създадат само консуматорство и те това и правят.
Например аз наскоро бях на така наречената _Кока-кола_. Това е музикален фестивал организиран от
фирмата за напитки. Аз не мисля, че е хубаво кока-кола да избира какво да слушат хората. Някой ще
каже „никой не ги кара да го слушат“, но аз за по-мащабен музикален фестивал в България не се сещам.
Друг пример: Нова се притежава от собственикът на Виваком, а Бтв - от собственикът на Йетел. И
двамата собственици не са българи. Редно ли е сърбин и чех да са собственици на това което цяла
България гледа? Как да имаме общественост, когато тя не е наша? Международната култура сама по себе
си е прекрасна идея, но тя често не съществува сама по себе си. Тя е производна на международните фирми и
като такава тя е зла също като произхода ѝ.

## Изход

В началото на статията описах международна икономика, освободена от пороците на международните
фирми. Вярвам, че това е много добре устроен свят, но той едва ли вече е възможен. За разлика от
икономиката, културата може да бъде освободена от международните фирми, стига ние да я освободим.
Не можем да произведем коли или телефони, но на всеки от нас е дадена силата да прави музика, да
рисува, да твори по всякакви други начини и да го публикува, ставайки активен участник
в една глобална културна система. Насърчавам всичките си читатели да го направят, не само защото е
много забавно, но защото така обществената сила се връща в обществото и се създава култура основана
на хората, а не на парите.

Благодаря на [bulwej](https://www.youtube.com/@bulwej667) и [chorapogashnik](https://www.instagram.com/chorapogashnik/),
които ми показаха, че може обикновеният човек може да участва в културата.
